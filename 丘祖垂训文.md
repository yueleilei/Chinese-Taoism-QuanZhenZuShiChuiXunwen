### 丘祖垂训文

吾教后辈门人知悉：尔等悟士，既入玄门之正教，必通夙世之善根。一证今生之福果，二修来劫之不堕。若有向道之真心，当遵太上之法律。

奈何门人不自知觉，只图道教以度平生？不知玄科而有禁戒，粒米文钱俱皆有所关系，乃世人之膏脂，农夫之血汗。非用心以难消，岂无功而可受？汝等愚迷，不自揣量，不肯修持，反言本教无功，便随外道有意。以致奸盗邪淫，损人利己。或荤酒赌博，坏教败宗；或烧炼假术，骗哄迷人；或信投旁门，毁谤正教。似此无赖，种种不堪，岂是正教之所为乎？

且末说尔等后学之辈，即天神有过，则嫡其位；地袛有过，则降其职；神仙有过，则堕其尘；鬼祟有过，则灭其迹；君王有过，则失其国；臣僚有过，则加其刑；士人有过，则削其名；庶人有过，则掠其福。一切过恶，各有所归，何况尔等作孽者，岂无报应乎？

吾教后辈门人,当自闲处揣心。出家所为何故？盖为看破尘缘,轮回苦恼,方才进道,岂可反造愆尤,重增孽债？若能寻思改过,还依初心而行,法有三乘,遵依本教而行，量力而进, 立志而守, 苦志而修, 方是出家人之正路也！

夫上乘者修真养性,苦志参玄,证虚无之妙道,悟金丹之大理,发天地之正气,除尘世之冤愆,广行方便 , 大积阴功,只侯三千功满,八百行圆,然后身超三界,位列天仙矣！或跨鸾鹤而朝金阙，或跨驾彩凤而赴瑶池，千真恭敬，万圣护持。与天地同体，日月同明。岂不为出家人之大丈夫哉！

夫中乘者，秉心演教。礼忏诵经，诵太上之法科，礼天尊之宝号。信心恳祷于圣前，虔诚斋戒于庙中。清静身心，阐扬大道，一念纯真，常存正法，运用灭度之时，就临命终时，自有善神拥护，或送皇宫，或生官府，或为君王而名登九五，或为卿相而位列三台。那时万民敬仰，四海投归，人中殊胜，岂不尊乎！

夫下乘者，修宫建庙，印经造像，修桥补路，戒杀放生，施茶舍药，惟慈悲之本，绝吝贪之意。或周济穷苦，低下为心，尊师敬友，接待往来，爱老惜贫。以待功行圆满，自有金童接引转化为人，得生富贵之家，一生受用无穷，岂不快哉！

如此修为三乘之法，句句分明。若不省悟者，不除酒色财气，不如还俗归家，染苦为乐，随心所欲，任意所为，岂不乐哉？如何久恋玄门，迷而不省？造下无边罪孽，果报难逃，过世之时，看待推谁？有志诚者可以深入，无夙缘者可以速退。不然造罪加倍，吾甚怜悯，是为训焉。

倘有见训者回心，闻训者转念；重整刚志，痛改前非；勇猛精进，承办道业；闻者省悟，见者开发。省悟者回光之心也，开发者反照之意也。如不早觉，必永失真性，一堕冥途，常沉苦海，化为异类。到此之时，悔之何及。聪明达人仔细思之，今生错过，大道难遇矣。

