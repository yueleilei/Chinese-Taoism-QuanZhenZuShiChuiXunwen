《黄帝阴符经》，道教经典，简称《阴符经》、《天机经》。共三百余字，分上、中、下三篇，上篇主要内容是阐述天道与人事的关系，中篇主要内容是论述富国安民的道理，下篇主要内容是论兵法战术的。本书传为轩辕黄帝所作，也多认为是南北朝寇谦之所作，唐代道士李筌在嵩山得此宝经，又在骊山得到骊山老母的指点做出注释传世。
  
## 上篇·神仙抱一演道章第一
观天之道，执天之行，尽矣。天有五贼，见之者昌。五贼在心，施行于天。宇宙在乎手，万化生乎身。天性，人也。人心，机也。立天之道，以定人也。天发杀机，移星移宿。地发杀机，龙蛇起陆。人发杀机，天地反覆。天人合发，万化定基。性有巧拙，可以伏藏。九窍之邪，在乎三要，可以动静。火生于木，祸发必克。奸生于国，时动必溃。知之修之，谓之圣人。

## 中篇·富国安民演法章第二
天生天杀，道之理也。天地，万物之盗；万物，人之盗；人，万物之盗。三盗既宜，三才既安。故曰：“食其时，百骸理；动其机，万化安。”人知其神而神，不知不神之所以神也。日月有数，大小有定。圣功生焉，神明出焉。其盗机也，天下莫能见，莫能知。君子得之固躬，小人得之轻命。

## 下篇·强兵战胜演术章第三
瞽（gǔ）者善听，聋者善视。绝利一源，用师十倍。三反昼夜，用师万倍。心生于物，死于物，机在目。天之无恩，而大恩生。迅雷烈风，莫不蠢然。至乐性余，至静性廉。天之至私，用之至公。禽之制在气。生者，死之根；死者，生之根。恩生于害，害生于恩。愚人以天地文理圣，我以时物文理哲。人以愚虞圣，我以不愚虞圣；人以奇其圣，我以不奇其圣。沉水入火，自取灭亡。自然之道静，故天地万物生；天地之道浸，故阴阳胜；阴阳相推而变化顺矣。是故圣人知自然之道不可违，因而制之至静之道，律历所不能契。爰有奇器，是生万象，八卦甲子，神机鬼藏，阴阳相胜之术，昭昭乎尽乎象矣。
